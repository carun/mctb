மூன்று சிறப்பியல்புகள்
##########################

நிலையாமை (மாற்றம்), துக்கம்/அதிருப்தி, அனாத்மா (ஆன்மா என்ற ஒன்று இல்லை)
ஆகிய மூன்று பண்புகள் புத்தரின் போதனைகளின் மையம். இந்த மூன்று குணங்களையும்
அனைத்து அனுபவங்களிளும் உண்மையில் புரிந்துகொள்ள மீண்டும் மீண்டும்
முயற்சிப்பதன் பயனை என்னால் மிகைப்படுத்த முடியாது. இன்னும் எளிமையாக
அனைத்து நிலைகளிலும் இறுதி நுண்ணறிவை அவை ஈட்டுபவை. ஒவ்வொரு முறையும்,
"விஷயங்களின் உண்மையான தன்மையைப் புரிந்து கொள்ளுங்கள்" என்று நான் கூறும்போது,
நான் சொல்வது என்னவென்றால், "மூன்று பண்புகளையும் நேரடியாக உணர்ந்தல்". அவற்றை
முழுமையாக உணர்ந்து புரிந்துகொள்வது என்பது விழிப்படைதல் (awakening) ஆகும்.

நுண்ணறிவு தியானம் என்பது இம்மூன்று பண்புகளையும் moment-to-moment
(millisecond-to-millisecond) நேரத்தில் உணர்ந்து புரிந்துகொள்ளும் ஒரு பயிர்சி.
இந்த மிக முக்கியமான செய்தி பொதுவாக நுண்ணறிவு யோகிகளுக்குச் செல்வதாகத்
தெரியவில்லை. எனவே தியானிக்கும் போது அவர்கள் இவற்றை கவணிப்பதைத் தவிர
மற்ற அனைத்தையும் செய்கின்றனர்.

தியானிக்கும் போது அவர்கள் எதையாவது பற்றி யோசித்துக் கொண்டிருக்கலாம், மனதின்
கதைகளில் தொலைந்து போகலாம், தத்துவஞானம் செய்யலாம், மனதை அமைதிப்படுத்த
முயற்சி செய்யலாம், அல்லது யாருக்குத் தெரியும், ஆண்டுகள் கடந்தும் அவர்களுக்கு ஏன்
இன்னும் எந்த நுண்ணறிவும் இல்லை என்று அவர்கள் ஆச்சரியப்படுகிறார்கள். ஆனால்
நீங்கள் அவர்களைப்போல் இருக்க வேண்டியதில்லை! என்ன செய்ய வேண்டும் என்று
தெரிந்து, அதைச் செய்து, இறுதியாக அதை உண்மையான அர்த்தத்தில் பெறும்
நுண்ணறிவு யோகிகளில் ஒருவராக நீங்கள் இருக்கலாம்.

இங்குள்ள பெரிய செய்தி என்னவென்றால்: இதுவரை உங்களுக்குத் தெரிந்த, தெரியாத
கதைகளை விட்டொழியுங்கள். மூச்சு, உடல், வலி அல்லது இன்பம், நீங்கள் அனுபவிக்கும்
சில எதிர்ப்பின் உணர்வு போன்ற ஒரு உடல் பொருளைக் எடுத்துக்கொண்டு, மூன்று
பண்புகளையும் துல்லியமாகவும் தொடர்ச்சியாகவும் உணர உங்களை பயிற்றுவியுங்கள்.
வெற்று உணர்வுகளின் நிலைக்குச் செல்லுங்கள். இதுவே விபாசனா தியானம், நுண்ணறிவு
தியானம், புத்தர்களின் வழி. "அதைத் திறப்பது", "அதனுடன் இருப்பது", "அதை
விட்டுவிடுவது" மற்றும் பல நுட்பங்கள் அனைத்தும் மிகவும் முக்கியமானவை. ஆனால்
நான் மீண்டும் சொல்கிறேன், நுண்ணறிவு யோகிகள் பின்வருவனவற்றைப் பார்க்க வேண்டும்.

நிலையாமை
==============

அனுபவிக்கும் நிகழ்வுகள் அனைத்தும், உடல் அல்லது மன, அகம் அல்லது புறமாக
இருந்தாலும், அவை மாற்றத்திற்கு உட்பட்டவை. இது புத்தரின் மிக அடிப்படையான
போதனைகளில் ஒன்றாகும், மேலும் அவர் இறப்பதற்கு முன்பு அவர் உச்சரித்த கடைசிக்கு
முந்தைய வாக்கியம்.

*அனைத்து நிகழ்வுகளும் நிலையற்றவை! விடாமுயற்சியுடன் உங்கள் சொந்த அறிவொளிக்காக
பாடுபடுங்கள்!*

தனது இறுதி வார்த்தைகளில், உள்ளுணர்வுப் பயிற்சிகளைச் செய்யத் தேவையான
அனைத்தையும் அவர் கூறினார். பொருட்கள், நிகழ்வுகள், விஷயங்கள் (சிறியதோ பெரியதோ)
எழுந்து மறைவதே இயல்பு. எதுவும் ஒரு மைக்ரோ வினாடி கூட நீடிக்காது. **முழுமையான நிலையாமையே அனுபவ யதார்த்தின் உண்மை இயல்பாகும்.**

"அனுபவ யதார்த்தம்" என்று நான் குறிப்பிடுவது என்ன? நீங்கள் நேரடியாக அனுபவிக்கும்
உணர்வுகள் நிறைந்த உலகத்தை நான் குறிப்பிடுகிறேன். உண்மைக்கான பல தங்கத்
தரநிலைகள் உள்ளன. இருப்பினும், உள்ளுணர்வுப் பயிற்சிகளைச் செய்யும்போது,
உண்மைக்கான ஒரே பயனுள்ள தங்கத் தரநிலை உங்கள் சொந்த உணர்வு அனுபவம்தான்.
நடைமுறை கண்ணோட்டத்தில், நீங்கள் நேரடியாக உணராதபோதும் கூட, பொருட்கள்
இருப்பதாக நம்பப்படுகிறது, மேலும் அவை சூழ்நிலைச் சான்றுகளின் அடிப்படையில்
ஒப்பீட்டளவில் நிலையானவை என்று அனுமானிக்கப்படுகின்றன. முன்கணிப்புத் தன்மை,
இருப்பின் தொடர்ச்சியுடன் குழப்பப்படுகிறது. நமது அன்றாட வாழ்விற்கு, இந்த அனுமானம்
செயல்பாட்டுக்குரியதாகவும் போதுமானதாகவும் உள்ளது.

உதாரணமாக, நீங்கள் உங்கள் கண்களை மூடிக்கொண்டு, இந்தப் புத்தகத்தையோ அல்லது ஒரு
பொருளையோ கீழே வைத்துவிட்டு, பிறகு கண்களைத் திறக்காமலேயே நீங்கள் விட்ட இடத்திலிருந்து
மீண்டும் அதை எடுக்கலாம். ஒரு நடைமுறை கண்ணோட்டத்தில், நீங்கள் அதை நேரடியாக
உணராதபோதும், அந்தப் புத்தகம் நீங்கள் விட்டுச் சென்ற இடத்திலேயேதான் இருந்தது,
இருக்கும். இருப்பினும், அகநோக்கு
பயிற்சிகளைச் செய்யும்போது, நீங்கள் ஒரு பொருளை உணரும்போது மட்டுமே அது இருக்கிறது
என்றும், நீங்கள் அதை உணராதபோது அது இல்லை என்றும் கருதுவது மிகவும் பயனுள்ளதாக
அமையும். எனவே, அகநோக்கு பயிற்சிகளைச் செய்யும்போது, யதார்த்தத்திற்கான மிக உயர்ந்த
அளவுகோல் என்பது அந்தத் கணத்தில் உங்கள் யதார்த்தத்தை உருவாக்கும் உணர்வுகளே
ஆகும். அந்த நேரத்தில் இல்லாத உணர்வுகள் இருப்பதாகக் கருதப்படுவதில்லை, எனவே
அந்தத் கணத்தில் எழும் உணர்வுகள் மட்டுமே இருக்கின்றன. உணர்வுகள் எவ்வளவு நிலையற்றவை
என்பதைக் கருத்தில் கொள்ளும்போது, *'இருக்கிறது'* என்ற சொல் ஒரு சிக்கலான சொல்லாகிறது.

சுருக்கமாகச் சொன்னால், முற்றிலும் புலன் சார்ந்த கண்ணோட்டத்தில் பார்க்கும்போது, உங்கள்
சுற்றத்தை உருவாக்குவதாக நீங்கள் கருதும் பெரும்பாலானவை பெரும்பாலான நேரங்களில்
இருப்பதில்லை. இதுவே மிகச் சரியான, துல்லியமான மற்றும் பிரதானமான விஷயம். இதை
அறிவது நேரடியாக வீடுபேறுக்கு வழிவகுக்கிறது.

கூட்டத்தில் உள்ள தத்துவஞானிகளே, இது அடிப்படையில் பிரிட்டிஷ் அனுபவவாதத்தை அதன்
தர்க்கரீதியான உச்சத்திற்கு எடுத்துச் சென்று, பின்னர் தொடர்ச்சியான பயிற்சியின் மூலம்
மனதில் ஆழமாகப் பதிய வைப்பதாகும். மாபெரும் ஸ்காட்லாந்தியரான டேவிட் ஹியூம்,
அகப்பார்வைப் பயிற்சிகளின் அனுமானங்களை நிச்சயம் விரும்பி இருப்பார் என்று நான்
நினைக்கிறேன். இருத்தலியல் கேள்விகளைப் பற்றி விவாதிக்கும் மனநிலையில் நான்
இல்லை. ஆனால், அகப்பார்வைப் பயிற்சியில் முன்னேறுவது என்ற குறிப்பிட்ட பணிக்கு,
இந்த அனுபவவாதத்தின் உச்சநிலை நிச்சயமாகப் பலனளிக்கிறது. எனவே, நான்
அனுபவவாதத்தை ஒரு பயன்பாட்டுவாதக் கண்ணோட்டத்தில் பார்க்கிறேன். மேலும்
அகப்பார்வைப் பயிற்சிகளைச் செய்யும்போது நீங்களும் அவ்வாறே செய்யுமாறு
பரிந்துரைக்கிறேன்.

* நீங்கள் நேரடியாக அனுபவிக்காத விஷயங்கள் அந்தத் தருணத்தில் இல்லை என்பதை ஏற்றுக்கொள்ளுங்கள்.
* மற்ற எல்லாவற்றையும் செய்யும்போது, அவை இருக்கக்கூடும் என்பதை ஏற்றுக்கொள்ளுங்கள்.

இந்த அனுமானங்கள் சிறந்த விளைவுகளுக்கு வழிவகுக்கின்றன, மேலும் சிறந்த
விளைவுகளே எனது முதன்மை நோக்கம்.

நிலையாமையைப் பொறுத்தவரை, நமது சொந்த மரணத்தைப் பற்றிச் சிந்திப்பதும் கூட
அறிவுபூர்வமானது. இது பல புத்த மரபுகளில் காணப்படும் ஒரு பொதுவான சிந்தனையாகும்.
ஏனெனில் இது பயனுள்ளது மற்றும் உண்மையுமானதும் கூட. இது சாதாரண யதார்த்தத்தைப்
பற்றிய ஒரு சிந்தனை, மேலும் இது நுண்ணறிவில் பயிற்சி பெறுவதற்கான உந்துதலை
வளர்க்கப் பொதுவாகப் பயன்படுத்தப்படும் ஒழுக்கப் பயிற்சியின் ஒரு அம்சமாகும். மருத்துவக்
கல்லூரியில் ஒரு சடலத்தை நூற்றியறுபது மணி நேரம் சிதைத்து ஆராய்ந்ததிலிருந்து நான்
சில தர்மப் பயன்களையும் சார்பு நுண்ணறிவுகளையும் பெற்றேன். இருப்பினும், நுண்ணறிவு
தியானத்தைப் பயிற்சி செய்யும்போது, ஒரு உணர்வு தோன்றி மறைவதைப் பார்ப்பது அதைவிடச்
சிறந்தது. இதன் மூலம் நான் என்ன சொல்ல வருகிறேன்? உணர்வுகள் ஒன்றுமில்லாமையிலிருந்து
தோன்றி, தங்கள் வேலையைச் செய்து, முற்றிலும் மறைந்துவிடுகின்றன என்று நான் கூறுகிறேன்.
மறைந்துவிடும். முற்றிலும் மறைந்துவிடும். பிறகு அடுத்த உணர்வு தோன்றி, தன் வேலையைச்
செய்து, முழுமையாக மறைந்துவிடும். "இதுதான் நவீன இயற்பியலின் அடிப்படை விஷயம்,"
என்று நாம் சொல்லலாம். "இதற்கும் பயிற்சிக்கும் என்ன சம்பந்தம்?"

இதற்கும் பயிற்சிக்கும் முழுமையான தொடர்பு உண்டு! இதை நம்மால் அனுபவப்பூர்வமாகவும்
உணர முடியும், ஏனென்றால் நாம் அணுகக்கூடிய முதல் வகை அதிர்வுகள் உண்மையில்
அவ்வளவு வேகமானவை அல்ல. அதிர்வுகள். ஆம், அதிர்வுகள் தான். இந்த முதல் பண்பு
குறிப்பிடுவது இதுதான்: புலனுணர்வு சார்ந்த யதார்த்தம் அதிர்வடைகிறது, துடிக்கிறது,
தனித்தனித் துகள்களாகத் தோன்றுகிறது, அது பழைய தொலைக்காட்சித் திரையில் தோன்றும்
சிதறிய புள்ளிகளைப் போன்றது, ஒரு திரைப்படத்தின் frame போன்றது, மறைந்து போகும் மலர்
இதழ்களின் மழையைப் போன்றது, அல்லது நீங்கள் அதை எப்படி வேண்டுமானாலும் சொல்லலாம்.

சிலர் இங்கு சிக்கலான அலை அல்லது துகள் மாதிரிகளுக்குள் (wave/particle models) ஆழமாகச்
செல்லக்கூடும். ஆனால் அப்படிச் செய்யாதீர்கள். இது உங்களுக்கு நீங்களே செய்துகொள்ளும்
நன்மை. உங்கள் உண்மையான அனுபவத்தை மட்டும் ஆராயுங்கள், குறிப்பாக வயிற்றின் சுவாசம்
மற்றும் அதன் அசைவுகள், விரல் நுனிகளின் உணர்வுகள், உதடுகள், மூக்கின் பாலம், மூக்கிற்குக்
கீழே மற்றும் உதட்டிற்கு மேலே உள்ள பகுதி, அல்லது உச்சந்தலையில் ஏற்படும் லேசான கூச்ச
உணர்வு போன்ற புலன்களால் உணரக்கூடிய விஷயங்களை கவனியுங்கள். ஒவ்வொரு கணமும்,
உண்மையான உடல் உணர்வுகள் எப்போது இருக்கின்றன, எப்போது இல்லை என்பதை அறிய
முயற்சி செய்யுங்கள். பெரும்பாலான நேரங்களில் அந்த உணர்வுகள் இருப்பதில்லை என்பதும்,
அவை இருக்கும்போது கூட, தொடர்ந்து மாறிக்கொண்டே இருக்கின்றன என்பதும் தெரியவரும்.

உடல் மற்றும் மன உணர்வுகளுக்கு (நினைவுகள், மனப் படிமங்கள் மற்றும் பிற உடல் அல்லது
மன உணர்வுகளின் மனப்பதிவுகள்) இடையே வேறுபடுத்துவதில் நாம் பொதுவாக மிகவும்
கவனக்குறைவாக இருக்கிறோம். இந்த இரண்டு வகையான உணர்வுகளும் விரைவாகவும்,
ஆனால் உணரக்கூடிய வகையிலும் மாறி மாறி வருகின்றன; ஒன்று தோன்றி மறைந்ததும்,
மற்றொன்று தோன்றி மறைகிறது. உடல் உணர்வுகள் எப்போது இருக்கின்றன என்பதைப்
பற்றித் தெளிவாக இருப்பது, அவற்றின் நழுவிச் செல்லும் இணையானவைகளான,
நிலையற்ற மனப்பதிவுகளைத் தெளிவுபடுத்தத் தொடங்கும். இந்த மனப்பதிவுகளே
தொடர்ச்சி, நிலைத்தன்மை அல்லது திடத்தன்மை என்ற மாயையை உருவாக்க உதவுகின்றன.

ஒரு உடல் உணர்வு தோன்றி மறைந்த உடனேயே, அந்த உடல் உணர்வின் மனரீதியான
அறிதலாகிய யதார்த்தத்தின் ஒரு தனித்துவமான துடிப்பு ஏற்படுகிறது. இது இங்கு "மன
உணர்வு" என்று குறிப்பிடப்படுகிறது (ஐந்தாம் பகுதியில் உள்ள சிக்கலான "விழிப்புணர்வு"
என்ற கருத்துக்கு மாறாக). உடல் உணர்வுகள் என்று நான் குறிப்பிடுவது பார்த்தல், கேட்டல்,
முகர்தல், சுவைத்தல் மற்றும் தொடுதல் ஆகிய ஐம்புலன்களை. மேலும்,
நீங்கள் சில உள்ளுணர்வுத் திறன்கள், பிற விரிவான உணர்ச்சித் திறன்கள் மற்றும்
வேறு சிலவற்றையும் சேர்க்கலாம் என்று நினைக்கிறேன். ஆனால் பாரம்பரிய
நோக்கங்களுக்காக, இந்த ஐந்துடன் நிறுத்திக்கொள்வோம். இந்த உடல் உணர்வுகளில்
ஏதேனும் ஒன்றைத் தொடர்ந்து ஒரு மனப் பதிவை உருவாக்கும் இந்த வழக்கம், உண்மையில்
தற்சமயத்தில் இல்லாத நிகழ்வுகளை அடித்தளமாக கொண்டு மனம் செயல்படும் ஒரு
நிலையான முறையாகும். இது மட்டுமின்றி, ஆறாவது புலனான மனம் வெளிப்படுத்தும்
மனரீதியான உணர்வுகளுக்கும் பொறுந்தும். அதாவது கேட்கப்படுவது போன்ற எண்ணங்கள்,
மனப்பேச்சு (நமது உட்குரல்), உள்நோக்கங்கள் மற்றும் மனப் படங்கள் போன்றவற்றுக்கும் பொருந்தும்.
இது ஒரு எதிரொலி அல்லது அதிர்வு போன்றது. மனம் அந்தப் பொருளைப் பற்றிய ஒரு
பொதுவான பதிவை உருவாக்குகிறது, அதைப் பற்றித்தான் நம்மால் சிந்திக்கவும், நினைவில்
கொள்ளவும், செயலாக்கவும் முடிகிறது. பின்னர் ஒரு எண்ணமோ அல்லது ஒரு படமோ
தோன்றி மறையலாம், அதன் பிறகு, மனம் நிலையாக இருந்தால், மற்றொரு உடல் துடிப்பு
ஏற்படலாம்.

நான் இப்போதுதான் 'மனம்' என்ற அபாயகரமான சொல்லைப் பயன்படுத்தியதால்,
அதை எங்கும் கண்டறிய முடியாது என்பதை நான் விரைவாகக் குறிப்பிட்டே ஆக வேண்டும்.
நான் நிச்சயமாக மூளையைப் பற்றிப் பேசவில்லை, ஏனெனில் அதை நாம் ஒருபோதும்
அனுபவித்ததில்லை; அகநோக்கு பயிற்சிகளுக்கான தரம் என்பது நாம் நேரடியாக
அனுபவிக்கக்கூடிய விஷயங்கள்தான். ஒருமுறை ஒரு வயதான ஜென் துறவி ஆங்கிலத்தில்
கூறிய ஒரு நகச்சுவையான விஷயம்: தனது மிகவும் தடித்த ஜப்பானிய உச்சரிப்பில் எங்கள்
குழுவினரிடம் சொன்னது போல: "Some people say there is mind. I say there is no mind, but
never mind! Heh, heh, heh!!"

இருப்பினும், நான் இந்த 'மனம்' என்ற சொல்லை, அல்லது அதைவிட மோசமான 'நம்முடைய
மனம்' என்ற சொல்லாடலை அடிக்கடி பயன்படுத்துவேன். ஆனால், நீங்கள் அதைப் படிக்கும்போது,
வழமையான மொழியைப் பயன்படுத்துவதைத் தவிர எனக்கு வேறு வழியில்லை என்பதையும்,
உண்மையில் முற்றிலும் நிலையற்ற மன உணர்வுகள் மட்டுமே உள்ளன என்பதையும் நினைவில்
கொள்ளுங்கள். உண்மையாகவே, 'மனம்' என்று அழைக்கப்படும், கண்டறியக்கூடிய, நிலையான,
ஒற்றையான, தனித்த ஒரு பொருள் என்று எதுவும் இல்லை! அகநோக்கு பயிற்சிகளைச் செய்வதன்
மூலம் நாம் இதை முழுமையாகப் புரிந்துகொண்டு உணர முடியும். உங்களால் இதைச் செய்ய
முடிந்தால் மட்டுமே புத்தரின் போதனைகளை சரிவரச் செய்வதாக பொருள்.

